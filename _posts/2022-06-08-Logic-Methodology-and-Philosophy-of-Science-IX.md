---
layout: post
title: "Logic, Methodology and Philosophy of Science IX"
tags: ["in Swedish", "event"]
start_date: "1991-08-07"
end_date: "1991-08-14"
---
IUHPS/DLMPS nionde internationella kongress ägde rum i Uppsala den 7 till 14
augusti 1991, organiserad av nationalkommittén. Programmet var indelat i 15
sektioner; därutöver hölls 2 plenarföredrag, 4 specialsymposier och 2
affilierade möten. Logiksektionerna, som vid denna tid utgjorde en avsevärd del
av programmet på divisionens kongresser, sammanföll med Logic Colloquium ’91, en
europeisk logikkonferens som organiseras varje år av Association for Symbolic
Logic. 54 inbjudna talare höll sina föredrag, och circa 650 ’contributed papers’
presenterades. Allt som allt deltog runt 850 personer i kongressen, från alla
delar av världen. Utöver deltagare från Västeuropa, Nordamerika och Australien
hade Sovjetunionen och (det som då kallades) Öststaterna en stor delegation,
liksom även Kina och Sydamerika.

Många av de vid den tiden mest framträdande forskarna inom logik, metodologi och
filosofi var inbjudna som talare. Georg Henrik von Wright öppnade kongressen med
ett föredrag om logik och filosofi i tjugonde århundradet, som han beskrev som
en guldålder för logiken, men förutspådde att denna inte skulle fortsätta in på
nästa århundrade. Saul Kripke höll avslutningsföredraget, om logicism och de re
trosföreställningar om naturliga tal. Bland de inbjudna logikerna (runt 24,
beroende på hur man räknar) kan nämnas Peter Aczel, John Burgess, Thierry
Coquand, Joachim Lambek, Penelope Maddy, Grigori Mints, William Mitchell, Edward
Nelson, Michael Rathjen, och Krister Segerberg. I metodologi- och
specialvetenskapsektionerna talade bland andra Johan van Benthem, M. J.
Cresswell, Daniel Dennett, Peter Gärdenfors, Kevin Kelly, Judea Pearl, Teddy
Seidenfeld, och Howard Stein. I sektionen Ethics of Science and Technology
deltog bland andra Lars Bergström och Alan Gibbard; Richard Jeffrey och Hilary
Putnam talade vid ett symposium till hundraårsminnet av Carnap och Reichenbach;
Dagfinn Føllesdal och Amartya Sen deltog i ett symposium till minnet av Stig
Kanger; och Robert Aumann, Ken Binmore och John Harsanyi var de inbjudna vid ett
symposium om spelteori.
